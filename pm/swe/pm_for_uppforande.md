# PM för Uppförande

## 1 Formalia

### 1.1 Syfte

Syftet med detta PM är att sektionen skall vara en sektion som är inkluderande och trygg för alla.
Alla har rätt till att bli bemötta med respekt och ska känna sig välkomna och trygga på sektionens aktiviteter, samt i sektionslokalen.

Detta PM är en del av det förebyggande arbetet för att undvika oacceptabelt beteende samt att ge sektionen bättre förutsättningar att på ett objektivt sätt hantera situationer där oacceptabelt beteende uppvisas.

### 1.2 Historik

Upprättat: 2023-12-05  
Senast ändrat: 2023-12-05  

### 1.3 Ändrande av PM

För ändrande av detta PM krävs ett beslut taget med kvalificerad majoritet på ett SM.

### 1.4 Omfattning

Policyn skall följas av alla sektionsmedlemmar och omfattar alla deltagare i sektionens evenemang, samt vid representation av sektionen.

Detta PM skall alltid länkas i alla anmälningsformulär och i evenemangsinformation.

## 2 Ansvar

### 2.1 Trygghetsrådet

Trygghetsrådet skall ta emot alla anmälningar och stödja målsäganden.

THS studiemiljöansvarig skall kontaktas ifall Trygghetsrådet känner att ärendet eskalerar eller berör sektionsstyrelsen.

Trygghetsrådet skall preventivt dokumentera och föra anonymiserad statistik som kan delas med KTH, THS och sektionsstyrelsen.

### 2.2 Styrelsen

Styrelsen skall diskutera och verka för en lösning som är rättvis för alla inblandade så fort som möjligt.

Styrelsen skall förvalta beslut av utfärdade påföljder och informera om utfall.

### 2.3 Tystnadsplikt

Alla involverade parter har tystnadsplikt innan, under och efter beslutet är taget.

### 2.4 Jäv

Involverade personer i utredningen skall avlägsna sig från ärenden där de har nära relation med de inblandade.

## 3 Uppförandepolicy

### 3.1 Regler

Det är inte tillåtet att:

- Överträda personliga gränser som, med god grund, kan anses vara markerade eller om personen i fråga på annat sätt var märkbart obekväm.
- Medvetet agera exkluderande förutom när detta berättigas av sektionens eller nämndernas styrdokument.
- Yttra, skriva eller på annat sätt kommunicera kränkande påståenden eller budskap riktat mot individ eller identitet.
  Identitet innefattar, men är ej begränsat till:
  - Kön
  - Könsöverskridande identitet eller uttryck
  - Sexuell läggning
  - Religion eller annan trosuppfattning
  - Funktionsnedsättning
  - Etnisk tillhörighet
  - Ålder
  - Socioekonomisk bakgrund

### 3.2 God sed

Sektionsmedlemmar skall:

- Uppmuntra till en trygg och trivsam miljö på sektionen.
- Visa hänsyn till och vara lyhörd för andras personliga gränser och respektera dem.
  Speciellt vid situationer som involverar sexuella eller romantiska avancemang och alkoholkonsumtion.
- Bidra till en sektion som är inkluderande och välkomnande för alla.
- Främja en god studiemiljö under studietid.
- Följa KTH:s värdegrund.

## 4 Brott mot PM

### 4.1 Beslut

Beslut om påföljder tas av styrelsen med kvalificerad majoritet där minst fem ledamöter är närvarande, varav minst en från sektionspresidiet.
Beslutet tas bakom stängda dörrar.
Trygghetsrådet får närvara när beslutet tas.

Om styrelsemedlemmar eller medlem i Trygghetsrådet är målsägande eller tilltalade i ärendet skall resterande styrelsemedlemmar och medlemmar i Trygghetsrådet ta vidare ärendet med THS Studiemiljöansvarig utan de inblandade.

Alla beslut fattas med målsättningen att skapa en trygg plats för sektionens medlemmar och inte för att bestraffa den tilltalade personen.

### 4.2 Dokumentering

Trygghetsrådet skall dokumentera alla incidenter som hanteras inom sektionen.

All dokumenterad information skall anonymiseras efter att utredningen är avslutad med undantag om ärendet har pågående påföljder.

Den anonymiserade dokumentationen skall delges KTHs Equality Office samt THS.
För att de ska kunna föra statistik över incidenter och arbeta preventivt.

Sektionsrevisorerna involveras endast om de involverade inte anser att fallet har gått rätt till, varav de på grund av sekretess i första hand granskar ärendet anonymiserat.

## 5 Process

### 5.1 Anmälan

Anmälan kan göras vid förbrytelse av detta PM genom sektionens Trygghetsråd.
Det är aldrig för sent att anmäla tidigare brott mot detta PM.

Anonym anmälan kan göras och i sådana fall sker ingen utredning.
En sådan anmälan bidrar istället enbart till statistik och framtida preventivt arbete.

Anmälan mot ett skyddsombud skall göras via privat mejl till ett annat skyddsombud eller sektionsordförande och vice sektionsordförande.
Den målsägande har alltid rätt att vända sig till annat skyddsombud för stöd i anmälningsprocessen.

### 5.2 Utredning

Utredningar sker enligt följande steg:

1. En anmälan mottas av Trygghetsrådet.
2. Kontakt upprättas mellan målsägande och Trygghetsrådet.
3. Om händelsen som beskrivs är ett brott mot någon av reglerna i detta PM upprättas kontakt mellan Trygghetsrådet och vittnen till händelsen.
4. Trygghetsrådet kallar den tilltalade till möte.
5. Styrelsen inblandas för beslutsfattande utifrån anonymiserad information.
   Vid behov kontaktas de inblandade via Trygghetsrådet för ytterligare information.
6. Styrelsens beslutar något av följande:
   - Anklagan bifalls och det utfärdas en påföljd gentemot den tilltalade.
   - Anklagan avfärdas och utredningen läggs ner.
7. Alla involverade kontaktas skriftligt i enlighet med detta PM.

Målsäganden kan alltid välja att avsluta en pågående utredning.

### 5.3 Uppföljning

Styrelsen informerar skyndsamt skriftligt alla involverade samt sektionens Trygghetsråd oberoende av utfall.

Delgivande av information om beslut till förtroendevalda sker vid avstängningar och skall skötas med aktsamhet.
Information delges utanför förtroendevalda endast vid behov.

Förtroendevalda ansvarar för att informera övriga arrangörer inom nämnden vid behov.
Dessa bär ansvar att avstängda individer avvisas från evenemang under avstängningsperioden.

### 5.4 Överklagan

Överklagan av beslut granskas av THS studiemiljöansvarig, THS studiesocialt ansvarig och THS kårordförande i samspråk.

Överklagan ska lämnas skriftligt till sektionsordförande och vice sektionsordförande eller Trygghetsrådet inom 30 dagar från det att beslutet delgivits.

Den tilltalade kan skriftligt begära inom 30 dagar från att beslutet delgivits av Trygghetsrådet vem som har gjort anmälan.

## 6 Påföljder

Lagbrott polisanmäls inte men målsägande kan bli rekommenderad att göra en anmälan till polisen och KTH samt att söka sig till Studenthälsan för samtalsstöd.

### 6.1 Tillsägelse

Utfärdas vid mindre brott mot uppförandepolicy i detta PM.

Individen blir informerad att beteendet inte är acceptabelt och att det bryter mot detta PM.

### 6.2 Varning

Utfärdas vid brott mot uppförandepolicy i detta PM.

Individen blir informerad att beteendet inte är acceptabelt, bryter mot detta PM och att en ytterligare varning leder till avstängning.

Varningar stryks 365 dagar efter att den har utfärdats.

### 6.3 Avstängning av första graden

Utfärdas vid två eller flera brott eller vid ett allvarligt brott mot uppförandepolicy i detta PM.

Individen blir informerad att beteendet inte är acceptabelt, bryter mot detta PM och att denne inte får delta vid sektionens evenemang.
Med undantag av sektionsmöten, styrelsemötet samt evenemang vars huvudsyfte rör studier och arbetsliv.

Avstängningen varar under 90 dagar från att beslutet har tagits och delgivits.

Vid varningar under avstängningsperioden så blir avstängningen ändrad till en avstängning av andra graden.

### 6.4 Avstängning av andra graden

Utfärdas vid upprepade allvarliga brott eller vid ett väldigt allvarligt brott mot uppförandepolicy i detta PM.

Individen blir informerad att beteendet inte är acceptabelt, bryter mot detta PM och att denne inte får delta vid sektionens evenemang.
Med undantag av sektionsmöten, styrelsemötet samt evenemang vars huvudsyfte rör studier och arbetsliv.

Avstängningen varar under 365 dagar från att beslutet har tagits och delgivits.

Vid varningar under avstängningsperioden så förlängs avstängningen med 365 dagar från tidpunkten av det senaste beslutet tagits och delgivits.
